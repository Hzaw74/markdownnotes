*လိန်းရေ*

ငါမီးတွေပျက်တဲ့အချိန်မှာ လေးလေးနက်နက် စဉ်းစားမိတာတစ်ခုရှိတယ်။ ငါတို့ရဲ့ကမ္ဘာကြီး ပျက်နေပြီလိန်းရေ။

ငါတို့ရဲ့ကမ္ဘာကြီးက တစ်နေ့ထက်တစ်နေ့ ပိုပျက်စီးလာပြီလိန်း။ ငါသဘာဝပတ်ဝန်းကျင်ပျက်စီးတာ၊ အပူချိန်တွေမြင့်လာတာကို ပြောတာမဟုတ်ဘူး။ ငါတို့ရဲ့ဘဝတွေကို ပြောတာ။

တစ်ချို့လူတွေက မွေးရာပါကံကောင်းကြတယ်။ အသက် ၂၀ လောက်ရောက်လာတာနဲ့ မိဘတွေက ကိုယ်ပိုင်ကားနဲ့ အလုပ်နဲ့ စီစဉ်ပေးကြတယ်။ ဒါကလူတန်းစားတစ်မျိုးပေါ့။

တစ်ချို့လူနည်းစုတွေကြတော့လည်း 
မွေးရာပါ talent တွေပါလာတဲ့အပြင် အသေအလဲကြိုးစားပြီး အောင်မြင်လာကြတယ်။ အသက် ၂၀ လောက်မှာ ဝင်ငွေရှိတဲ့ အလုပ်တစ်ခုခုရနေပြီ။ ဒါလည်း လူနည်းစုတစ်ခုပဲ။

ဒါဆိုငါတို့တွေကရော။ ငါတို့တွေက တိုင်းပြည်ပျက်တဲ့ဒဏ်ကို အလူးအလဲခံနေရတဲ့ လူအများစုတွေပဲ။ တကယ်တိုင်းပြည်ကပျက်စီးသွားပြီ။ ငါတို့ဘဝတွေကလည်း အကုန်ပျက်စီးသွားပြီ။ ဒီလိုလူတွေထဲကမှ တချို့တွေက ပိုကံဆိုးတာပေါ့။ အရှင်လက်လက်မီးရှို့ခံရတဲ့ကလေးတွေ၊ ထောင်ထဲမှာ အဓမကျင့်ခံရတဲ့ အမျိုးသမီးတွေ၊ နောက်ပြီး toxic ဖြစ်တဲ့မိသားစုတွေပေါ့။ 

ဒီလိုလူတွေအတွက်တော့ ခက်ခဲတယ်လို့ပြောရုံနဲ့ မလုံလောက်ပါဘူး။ ကြိုးစားသလောက် အရာမထင်တဲ့အခါ၊ ပတ်ဝန်းကျင်ရဲ့ဖိအားတွေ၊ ကိုယ့်ကိုယ်ကိုယ်ပြန်ပေးနေတဲ့ ဖိအားတွေ၊ ဒါတွေများလာတဲ့အခါ စိတ်ဓာတ်တွေကျလာမှာပဲ။ 

ဒါတွေကို ပိုပြီးစိတ်ဓာတ်ကျ‌အောင်ပြောနေတာမဟုတ်ဘူး။ ငါတို့ကိုယ်ငါတို့ ပေးနေတဲ့ဖိအားတွေကို သတိထားမိဖို့ပြောတာလိန်း။ အခုချိန်မှာ ဖြစ်ချင်တာတွေ မဖြစ်တဲ့အတွက်၊ ကြိုးစားတာတွေ အရာမထင်တဲ့အတွက် ကိုယ့်ကိုယ်ကိုယ် ပိုပြီးဖိအားတွေမပေးမိပါစေနဲ့။ ဒါတွေက ငါတို့အပြစ်မဟုတ်ပါဘူး။ 

မနက်ဖြန်ဆိုတာ မသေချာတော့တဲ့ဘဝတွေ၊ နောက်တစ်နေ့အတွက် စားစရာမရှိတော့တဲ့လူတွေ၊ အိမ်တွေကို စွန့်ခွာခဲ့ရတဲ့ လက်နက်ကိုင်တွေ၊ အိုးအိမ်တွေဖျက်စီးခံလိုက်ရတဲ့ စစ်ဘေးရှောင်တွေ။ ဒီလိုလူတွေကြားထဲမှာ ငါတို့စားပွဲပေါ်မှာ စားစရာတွေ အဆင်သင့်ရှိနေသေးတာကို ကျေးဇူးတင်လိုက်ပါလိန်း။ ငါတို့မှာ သက်တောင့်သက်သာအိပ်စရာနေရာတစ်ခုရှိတယ်၊ မပူမပင်စားစရာရှိတယ်။ ဒါတွေကို မမေ့လိုက်ပါနဲ့။

ဒါတွေက ခဏပါပဲလိန်း။ တစ်ချိန်မှာ ငါတို့ကိုအလင်းစွမ်းအင်ပေးနေတဲ့ နေလုံးကြီးက မှေးမှိန်သွားမှာကွ။ နောက်နှစ်သန်းပေါင်းများစွာကြာရင်ပေါ့။ ငါတို့ရဲ့ အိမ်လို့သတ်မှတ်ထားတဲ့ ကမ္ညာကြီးကလည်း စကြာဝဋ္ဌာအမှောင်ထုကြားထဲမှာ အဆုံးအစမဲ့ လွင့်စင်ထွက်သွားတော့မှာ။ ငါတို့တွေက စကြာဝဋ္ဌာထဲက အစက်သေးသေးလေးတစ်စက်ပေါ်က သက်ရှိတွေပဲ။ တစ်ချိန်ကြရင် အရာအားလုံးပြီးဆုံးသွားမယ်။