# The White, The Black and The Grey

ကျွန်တော့်ရဲ့ အကြိုက်ဆုံးအရောင်က မီးခိုးရောင်ဗျ။ ကျွန်တော့်အတွက်တော့ မီးခိုးရောင်ဆိုတာ အရောင်တစ်ခုထက်ပိုတယ်လို့ ခံစားရတယ်။ စစ်ပွဲတွေဖြစ်တာကလည်း ဒီမီးခိုးရောင်ကြောင့်ပဲ။ မိသားစုအချင်းချင်း ရန်ဖြစ်ကြတာလည်း ဒီမီးခိုးရောင်ပဲ။ နောက်ပြီး ကမ္ဘာကြီးကို ငြိမ်းချမ်းအောင်လုပ်ပေးနိုင်တာကလည်း ဒီမီးခိုးရောင်ပဲ။

ကျွန်တော်တို့ကြည့်ဖူးတဲ့ ရုပ်ရှင်အများစုမှာ ဇာတ်လိုက်နဲ့ လူဆိုးတွေဆိုပြီး ပါတတ်တယ်။ အထူးသဖြင့် action ရုပ်ရှင်တွေ၊ spy ရုပ်ရှင်တွေ၊ မြန်မာကားတွေမှာပေါ့။ အများအားဖြင့် ဇာတ်လိုက်ကလူကောင်း၊ သူ့ပြိုင်ဘက်က လူဆိုးပေါ့။ တချို့ကားတွေမှာတော့ ဇာတ်လိုက်က လူဆိုး၊ ပြိုင်ဘက်ကလူကောင်းဖြစ်တာလည်း တွေ့ဖူးတယ်။ 

ပြန်ပြီး ခြုံပြောရရင် အများစုက လူကောင်းနဲ့လူဆိုး၊ အဖြူနဲ့အမဲဆိုတဲ့ logic ပေါ်အခြေခံတာ တွေ့ရတယ်။ အများအားဖြင့် အဖြူနဲ့အမဲအားပြိုင်မယ်။ အဖြူနိုင်မယ်ပေါ့။ အမဲနိုင်ရင်လည်း အဖြူအတွက် သနားကြမယ်ပေါ့လေ။

တကယ့်လက်တွေ့ဘဝမှာ ပြဿနာတွေဖြစ်တဲ့အခါ ဒီအဖြူအမဲ logic နဲ့ ချိန်ထိုးကြည့်တော့ logic ကမှားနေတယ်လို့ ကျွန်တော်မြင်တယ်။ ပြဿနာဖြစ်ရတဲ့ အဓိကအကြောင်းအရင်းက ကိုယ်ကမှန်တယ်။ သူကမှားတယ်လို့ထင်လို့ ပြဿနာဖြစ်ကြတာများတယ်။ ကိုယ်ကမှန်နေရဲ့သားနဲ့ သူကဘာလို့ပြောတာလဲ။ သူကဘာလို့ အမှားတွေလုပ်တာလဲဆိုတော့ logic ကြောင့် ပြဿနာတွေဖြစ်ကြရတယ်။ အဲ့နောက်ဆက်တွဲမှ ငါကဒါကိုမှန်တယ်ထင်တယ်။ ငါဒါကိုလိုချင်တယ်။ အဲ့တာကြောင့် ငါဆက်လုပ်မယ်ဆိုတဲ့ အတ္တတွေပါ ပါလာတတ်တယ်။

ဒီနေရာမှာ ခဏလေးနားပြီး စာဖတ်တဲ့လူဘဝမှာ အမြဲမှန်နေတဲ့၊ တစ်သက်လုံးအမှားမလုပ်ဖူးတဲ့လူတစ်ယောက်ကို စဉ်းစားကြည့်ပါ။ စဉ်းစားလို့ရလား။ အဲ့လိုပဲ တစ်သက်လုံး အမြဲမှားနေတဲ့လူတစ်ယောက်ကိုလည်း စဉ်းစားကြည့်လို့ရလား။ ခင်ဗျားစဉ်းစားလို့မရဘူးလို့ ကျွန်တော်လောင်းရဲတယ်။ 